<!DOCTYPE html>
<html lang="tr">
<head>
  <meta charset="UTF-8" />
  <title>Sen miydin O, Yalnızlığım mıydı Yoksa? - Yusuf Atmaca</title>
  <link rel="stylesheet" href="/static/style.css">
</head>
<body>
  <div class="nav">
    <a href="../../index.html">← Home</a> | <a href="../../all_posts">All Posts</a>
  </div>

  <div class="post-header">
    <h1 class="post-title">Sen miydin O, Yalnızlığım mıydı Yoksa?</h1>
    <div class="post-date">September 25, 2023</div>
  </div>

  <article>
    <p>Kendi blog sayfama, daha önce yazmış olduğum yazıları geçirirken işe ilk Can Yücel’in Sevgi Duvarı şiirindeki bir dizesinden anladıklarımı yazdığım yazı ile başlayalım…</p>
<p><img src="https://cdn1.img.sputniknews.com.tr/img/104164/09/1041640900_0:0:2001:1132_600x0_80_0_0_c3adcd9ff5e3566d7bbf75c7429d2416.jpg.webp" alt="Güler Yücel ve Can Yücel çifti"></p>
<p>Önce şiiri bir bütün olarak paylaşayım.</p>
<blockquote>
<blockquote>
<blockquote>
<p>Sen miydin o, yalnızlığım mıydı yoksa <br>
Kör karanlıkta açardık paslı gözlerimizi <br>
Dilimizde akşamdan kalma bir küfür <br>
Salonlar piyasalar sanat-sevicileri <br>
Derdim günüm insan arasına çıkarmaktı seni <br>
Yakanda bir amonyak çiçeği <br>
Yalnızlığım benim sidikli kontesim <br>
Ne kadar rezil olursak o kadar iyi <br>
Kumkapı meyhanelerine dadandık <br>
Önümüzde Altınbaş, Altın Zincir, fasulye pilakisi <br>
Ardımızda görevliler, ekipler, Hızır Paşalar <br>
Sabahları açıklarda bulurlardı leşimi <br>
Öyle sıcaktı ki çöpçülerin elleri <br>
Çöpçülerin elleriyle okşardım seni <br>
Yalnızlığım benim süpürge saçlım <br>
Ne kadar kötü kokarsak o kadar iyi <br>
Baktım gökte bir kırmızı bir uçak <br>
Bol çelik bol yıldız bol insan <br>
Bir gece Sevgi Duvarını aştık <br>
Düştüğüm yer öyle açık öyle seçik ki <br>
Başucumda bir sen varsın bi de evren <br>
Saymıyorum ölüp ölüp dirilttiklerimi <br>
Ne kadar yalansız yaşarsak o kadar iyi</p>
</blockquote>
</blockquote>
</blockquote>
<hr>
<p>Şiiri okurken, belki Ahmet Kaya’nın o güzel sesinden dinlemek istersiniz diye, YouTube bağlantısını da paylaşayım. Biz size hizmetkâr olmaya geldik! 😅</p>
<iframe width="560" height="315" src="https://www.youtube.com/embed/5Nr_9otwblg?si=fxGV52BuB6VrjANR" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>
<p>Şiir çok çarpıcı ve güzel. Benim en sevdiğim kısım ise, başlıktan anlaşılıyor bile! Aslında bu kısım hakkında konuşmak için yazıyorum, zira benim için önemli.</p>
<hr>
<p>İnsanların çoğu yalnızlıktan korkuyor gibi geliyor. Yalnız kalmamak için, tahammül etmeyeceğimiz kişilere bile tahammül edebiliyoruz. “Nedir bu yalnızlık korkusu?” diye soracak olursam, “İnsan sosyal bir varlıktır. Bu sosyalliğin altında belki de aciz bir varlık olması yatar. Yani insan, konuşmadan, yardımlaşmadan, birbirine destek olmadan, iş birliği yapmadan yaşamını sürdüremez. Evrimin de bize kazandırdığı en önemli özelliklerden biri budur. İnsanı hayatta tutan bu kıymetli özelliğe, yalnız kalarak ket vurmuş oluruz” derim.</p>
<p>Tabii hemen hemen her insan aşık olur, sever, sevilir, flört eder. Peki kimlere aşık oluruz? Kendi çevremizdeki insanlara. Yani sınıfımızdan, mahallemizden, iş yerimizden… Peki ya çevremizde tanıdığımız çok kişi yoksa? Aslında bunu açmak gerekir diye düşünüyorum. “Tanımak”, bazen sokakta karşılaştığın insanın adını bilmek iken, bazen arkadaşının stres altındayken saçıyla oynayacağından emin olmaktır. Her neyse, öyle veya böyle çevremizdeki insan sayısı kısıtlıysa, yine birilerine aşık oluruz. Veya olur muyuz? O aşk mıdır? Sınıfımızdan, pek de muhabbetimiz olmayan, ne içer, ne yer, neyi sever, ne düşünür daha bu soruların cevaplarını bilmeden aşık oluruz veya olduğumuzu düşünürüz. Bunun en önemli sebebinin yalnızlık olduğunu düşünüyorum. Yalnız olmaktan korktuğumuz için ve pek fazla insanı da yakından tanı(ya)madığımız için, ilk “uygun” adaya aşık olduğumuzu zannederiz. Yazının başına dönecek olursak, işte Can Yücel’in “Sen miydin o, yalnızlığım mıydı yoksa?” dizesini bu minvalde yazdığını düşünüyorum. Karşıdaki kişiye olan aşkını sorguluyor. Bu bir gerçek sevgi mi yoksa yalnızlığın getirdiği bir korku mu ikileminde kalmış gibi hissettiriyor bana.</p>
<hr>
<p>Bir dizeyi açıklamak için, yüzlerce cümle daha yazılabilir. Ama ben burada noktalamak istiyorum. Zaten Can Yücel de 6 kelimeyle çok daha güzel açıklamış, hissettirmiş, yaşatmış.</p>
<p>Bir sonraki yazımda görüşmek üzere. 🖐️</p>

  </article>

  <div class="footer">
    <a href="previous-post.html">← Previous Post</a> · 
    <a href="../../index.html">Home</a> · 
    <a href="next-post.html">Next Post →</a>
  </div>
</body>
</html>